title:一位大学毕业生e答谢词
date:

我不時抱著課本對天咒詛
考試前甚至能夠完全無睏e地步，
面對一座玉山靴懸e目標，
竟然予我所育（io）飼e一群分數e雀鳥
真歹飛過。
即個目標，真偉大，無簡單，好佳哉，猶有可能。

聽講我e英文顯顯無過，
生物真勉強，
數學一向未歹，可惜，嘛無算太好。
所以我用另外未少e時間去學習原諒家己。
早起睏過頭，只好，莫去上課。
卜暗穿一領短褲截仔，照常，球場拍球。
我半暝夯一支嘸八釣著魚e釣竿去值海墘，看天星閃熠。
寒流夠位，我呼朋喊伴，
呼呼踏一隻125e中古鐵馬，爬上
烏雲背後e銀色山脈，等候日出。

另外一寡時間我學習欣賞家己，
淡薄仔，比一啐啐仔卡濟小可。
我赤銅色厚實e胸崁，完全是為愛情準備，
深邃e目睭烏白分明，真少被世俗所染。
雖然曾經流過一滴目屎，不過，真緊道擦掉。

我用跳動e左爿心臟款待夢想，
我用激烈e正爿心臟接受正義，
直到我兩排大大白色e嘴齒，
開始吐露責任、人生合道路e宣言，
我學習謙卑。
其實我嘸八想過家己聰明，嘸八，絕對嘸八。
存落來e時間我非常拍拚。
認真，絕對非常認真，而且充滿希望。
所以畢業即日我感謝上天
無棄嫌，賜予我e四角帽一枝
閃閃金色e羽毛
無卡濟，嘛無卡少。